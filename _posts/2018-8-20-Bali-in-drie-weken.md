---
title: Bali in drie weken 
---

Zonder al teveel op een reisblog te gaan lijken, wil ik toch graag mijn ervaringen van drie weken Bali delen. Zie het als een verslag, waarin locaties, activiteiten en aanraders zijn vastgelegd. En gebruik het vooral als tips wanneer je zelf een reisje plant!

## Amsterdam – Singapore – Denpasar

Om niet de eerste trein vanaf Arnhem te hoeven nemen richting Schiphol, sliepen wij in Meiniger hotel op Sloterdijk – naast het kantoor waar ik werk. Vanaf Sloterdijk is het slechts tien minuten richting het vliegveld en zo begon onze reis.  

Na een goede zestien uur vliegen – en een overstap van twee uur op Singapore – kwamen we aan op Bali. Onderweg naar onze eerste overnachting was het lastig om de ogen open te houden. Slapen in het vliegtuig is nooit echt ideaal en dat breekt de eerste dag toch op.

## Canggu – 3 nachten in [Echoland](https://www.booking.com/hotel/id/echoland-bed-and-breakfast.nl.html target="_blank")

Canggu is vooral een hip – en best Westers – dorpje. Veel Australische surfers met lang blond haar en hippe winkeltjes en restaurantjes. Zo vind je hier pizzeria’s, een prima Mexicaan en The Avocado Factory. Vanaf Canggu hebben wij een mooie trip gemaakt langs de Jatiluwih rijstvelden, een koffieplantage (incl. proeverij) en de Pura Tanah Lot tempel. Echoland beschikt over een mooi dakterras waar je iedere ochtend lekker kunt ontbijten.

## Uluwatu – 2 nachten in [Klapa Resort](https://www.booking.com/hotel/id/lexington-klapa-resort.nl.html target="_blank")

Uluwatu is een klein dorpje en beslaat vooral een groot gebied dat vol wordt gebouwd met resorts. Wanneer je – zoals wij per taxi – de slagbomen passeert rij je op een soort Mario Kart baan: brede wegen met een zwart – wit geblokte stoeprand. Overal staan resorts en dit leent zich vooral om even lekker tot rust te komen. Mooi strand, luxe hotels en een heerlijk zonnetje. Klapa Resort heeft op het dak een mooi zwembad en restaurant, waarbij je altijd uitzicht hebt op zee.

## Sanur – 1 nacht in [Puri Kesari](https://www.booking.com/hotel/id/puri-kesari-guest-house.nl.html target="_blank")

Onze tocht van Uluwatu naar Sanur hebben wij gepland langs de Uluwatu tempel en Suluban Beach. Omdat we deze dag toch in de auto zouden zitten, kun je je reis dan mooi als excursie gebruiken. Sanur hebben we eigenlijk uitgezocht omdat we daar de volgende ochtend makkelijk de boot naar Nusa Lembongan konden pakken. Sanur is een leuk, klein dorpje met een leuke nachtmarkt, waar je voor weinig geld heerlijk kunt eten.

## Nusa Lembongan – 3 nachten in [Harta Villas](https://www.booking.com/hotel/id/harta-lembongan-villas.en-gb.html target="_blank")

Na een boottochtje van ongeveer 30 minuten, kwamen we aan op Nusa Lembongan. Met een kleine jeep zijn we het eiland rondgereden naar ons hotel. Al bleek bij aankomst ons hotel op 3 minuten lopen – via een smal paadje – van de haven te liggen. Op Nusa Lembongan is het leuk om een dagje een brommertje te huren en het eiland rond te crossen. Het is er qua verkeer lang niet zo druk als op Bali zelf en in een dag kun je het hele eiland zien. We hebben twee avonden achter elkaar gegeten bij L’Good, aangezien de eerste avond heel goed beviel. Andere tip is om te gaan snorkelen en met een beetje mazzel zie je reuzenmanta’s!

## Ubud – 3 nachten in [The Moksha](https://www.booking.com/hotel/id/the-moksha-ubud.nl.html target="_blank")

Na door de bootmaatschappij in Ubud te zijn afgezet, kwamen we aan in The Moksha. Dit was misschien wel de leukste locatie wat betreft overnachtingen. Het personeel is er super vriendelijk (zonder ultiem nederig te zijn) en de tuin waar het ontbijt wordt geserveerd is heerlijk. Op zaterdag zijn we naar Bali United – Persipura Jayapura geweest en dat is by-far het minst toeristische dat we hebben gedaan. In een stadion met 27.000 toeschouwers waren wij de enige non-locals. In Ubud is het absoluut een aanrader om een kookcursus te volgen – indien je van Indisch eten houdt uiteraard. Na een bezoekje aan de rijstvelden en de lokale markt maak je zelf een volledige rijsttafel klaar. En je krijgt de recepten mee, zodat je het thuis ook nog eens kunt maken!

## Padangbai – 1 nacht in [Lemon House](https://www.booking.com/hotel/id/lemon-house.nl.html target="_blank")

Op weg naar Padangbai hebben we de bekende Tegenungang waterval en een aantal tempels bezocht. Na onze overnachtingen in The Moksha was het een wereld van verschil met Lemon House in Padangbai. We kwamen aan het eind van de middag aan in het kleine havendorp en sliepen hier vooral om de volgende ochtend vroeg de boot naar Gili Trawangan te kunnen nemen. Het steegje waar het hotel lag was ’s avonds niet ideaal en heel schoon was het hotel ook niet, maar voor €10 per nacht (voor twee personen incl. ontbijt) mag je ook niet al te veel verwachten!

## Gili Trawangan – 4 nachten in [PinkCoco](https://www.booking.com/hotel/id/pinkcoco-gili-trawangan.nl.html target="_blank")

Een paradijsje. Na twee uurtjes op het dek van de boot te hebben gezeten – onder genot van een Bintang en wat muziek – kwamen we aan op Gili Trawangan. Aangezien hier geen auto’s mogen rijden, gaat alles hier per paard en wagen! Ons hotel was – geheel zoals de naam doet vermoeden – volledig roze: het bed, de muren en zelfs de teenslippers die je kreeg. Iedere avond is het mogelijk om bij PinkCoco op het strand film te kijken, waarbij je heerlijk in een zitzak plaatsneemt. Bij het hotel hebben we twee fietsen gehuurd – ook die waren roze – en binnen een uur kun je het eiland rond rijden. Ook hier is een nachtmarkt, waar je wederom voor weinig geld heerlijk lokaal kunt eten.

## Kuta – 1 nacht in [Pudak Sari](https://www.booking.com/hotel/id/pudak-sari-unizou-hostel.nl.html target="_blank")

Wederom vooral een praktische overnachting. Onze terugvlucht was ’s ochtends en ons hotel lag op slechts negen minuten van het vliegveld. Kuta is een stuk drukker en ook meer toeristisch dan andere delen van Bali. Op onze laatste avond op Bali nog eens genoten van de lokale keuken en dan was het toch echt tijd om richting huis te gaan.

## Denpasar – Singapore – Amsterdam

Met een overstaptijd van acht uur op Singapore was onze vakantie nog niet helemaal afgelopen. Het vliegveld van Singapore is dusdanig groot dat je je er prima een paar uurtjes kunt vermaken. Ook is er een city-trip mogelijk als je meer dan zes uur overstap hebt. Deze was helaas al vol, maar daardoor konden we wel mooi Frankrijk – Australië & Argentinië – IJsland zien op een groot scherm.  

Na wederom zestien uur vliegen stonden we weliswaar moe, maar met een zeer geslaagde reis achter de rug weer op Nederlandse bodem.
