---
title: Met Twitter behaal je meer voorkeursstemmen 
---

Gedurende het schrijfproces heb ik twee keer een blogpost gewijd aan mijn masterthesis. Eenmaal in het oriÃ«nterende stadium en eenmaal aan de vooravond van de dataverzameling. Een afsluitende blogpost met daarin de conclusie en belangrijkste bevindingen van mijn onderzoek kan daarom eigenlijk niet ontbreken.  

Op 7 juli 2017 aan het Gardameer kreeg ik het verlossende mailtje van mijn begeleider. Mijn thesis is met een 7 beoordeeld en daarmee officieel tot een goed einde gebracht. In de stralende Italiaanse zon was dit een zeer prettig bericht om te ontvangen.  

In mijn thesis heb ik het gebruik van Twitter door politieke kandidaten in aanloop naar de Tweede Kamerverkiezingen van 15 maart 2017 geoperationaliseerd door vijf elementen te analyseren. Het aantal tweets dat een kandidaat gedurende de campagne heeft verstuurd, het aantal volgers en het aantal gevolgde accounts op het moment van de verkiezingen, de mate van sociale interactie gedurende de campagne en de mate waarin de kandidaat gebruik maakt van positief sentiment in zijn of haar tweets.

## Het aantal verstuurde tweets
Het aantal tweets dat een kandidaat tijdens de campagne verstuurt heeft zoals verwacht een positief effect op het aantal behaalde voorkeurstemmen. Tevens leidt het versturen van meer tweets in dit onderzoek tot meer volgers. Ook de mate van sociale interactie neemt toe wanneer een kandidaat meer tweets verstuurt.

## Het aantal volgers
Uit dit onderzoek blijkt dat wanneer een kandidaat meer volgers heeft, deze ook meer voorkeurstemmen ontvangt tijdens de verkiezingen.

## Het aantal gevolgde accounts
Ook het aantal accounts dat een kandidaat zelf volgt heeft een positief effect op het aantal behaalde stemmen.

## De mate van sociale interactie
Indien een kandidaat meer gebruik maakt van sociale interactie op Twitter, neemt het aantal behaalde stemmen toe. Opvallend is dat een lagere positie op de kieslijst leidt tot een hogere mate van sociale interactie. Dit wijst erop dat kandidaten die lager geplaatst zijn op de kieslijst, meer gebruik maken van sociale interactie op Twitter.

## De mate van positief sentiment
Ook het gebruik van positief sentiment in tweets kan volgens dit onderzoek een kandidaat meer stemmen opleveren tijdens de verkiezingen.

## Conclusie
Al met al laten de resultaten zien dat het gebruik van Twitter door politieke kandidaten tijdens campagnetijd een positief effect heeft op het aantal behaalde voorkeurstemmen. Hierbij dient te worden opgemerkt dat in dit onderzoek enkel Twitter als verklarende factor is onderzocht. In werkelijkheid spelen vele andere factoren een rol die in dit onderzoek buiten beschouwing zijn gelaten.  

Persoonlijk vond ik het een zeer interessant onderwerp om een thesis over te schrijven. Mijn persoonlijke affiniteit met internet en sociale media in combinatie met de perfecte timing van de verkiezingen gaven mij de aanleiding voor dit onderwerp. Binnen deze thesis heb ik ervaring kunnen opdoen in het werken met een grote hoeveelheid data van sociale media. Leerzaam & interessant!
