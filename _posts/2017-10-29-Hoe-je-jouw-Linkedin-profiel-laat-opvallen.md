---
title: Hoe je jouw LinkedIn-profiel laat opvallen 
---

Je bent net afgestudeerd en klaar om de arbeidsmarkt op te gaan. Geboren in de jaren ‘90 en daardoor opgegroeid met internet en sociale media. Dat lijken dan ook de ideale kanalen om op zoek te gaan naar je startersfunctie. LinkedIn is hét sociale medium gericht op vacatures en sollicitaties, maar hoe val je met jouw profiel op tussen al die andere werkzoekenden? In dit blogartikel komen tips en tricks aan bod om op te vallen op LinkedIn.

## Profiel

### Wijzigingen

Wanneer je je profiel up-to-date wilt maken voordat je de arbeidsmarkt op gaat, is het misschien handig om je profielwijzigingen even uit te zetten. LinkedIn plaatst namelijk standaard al je wijzigingen op je tijdlijn en wanneer je op één dag 20 wijzigingen doorvoert kan dat storend zijn voor je netwerk. Je kunt je profielwijzigingen uitzetten onder Ik > Instellingen en privacy > Privacy > Privacy van profiel.

### Eerste indruk

De eerste indruk die je achterlaat is belangrijk. Dat is in het dagelijks leven zo, maar zeker ook op LinkedIn. En een foto zegt meer dan duizend woorden. Zorg er daarom voor dat je op LinkedIn beschikt over een enigszins professionele foto. Kies een foto waar je gezicht volledig opstaat, zonder zonnebril of hippe Instagram-filters. Je gaat tenslotte ook niet met een zonnebril op een sollicitatiegesprek in.  

Na je profielfoto is het meest opvallende op LinkedIn je headline. Hierin kun je aangeven wat je huidige functie is, je opleiding of naar welke functie je op zoek bent. Zie het als een elevator-pitch waarin je jezelf zeer bondig presenteert. Nadeel van deze headline is dat je slechts 120 tekens erin kwijt kunt. Indien je je headline op een computer invult! Wanneer je je headline namelijk vanaf je mobiele telefoon schrijft heb je opeens de beschikking over meer dan 200 tekens. Let er hierbij wel op dat je na het schrijven van je headline op je mobiele telefoon, je geen aanpassingen meer doet aan je headline op een computer want dan ben je weer gebonden aan de standaard 120 tekens. Ook hier geldt: blijf professioneel. De functie “Newsjunkie” is maar aan weinig mensen toebedeeld.

### Samenvatting

Na je naam, profielfoto en headline is het eerste echte onderdeel van je profiel de samenvatting. Veel mensen op LinkedIn laten de samenvatting echter achterwege, terwijl dit bij uitstek de plek is om kort en krachtig weer te geven wie je bent en wat je kunt. Zorg er daarbij wel voor dat het to-the-point blijft, het is namelijk een samenvatting. Combineer een stukje tekst bijvoorbeeld met een aantal bullet-points.  

Vertel waar je naar op zoek bent.
Beschrijf je positieve eigenschappen.
Noem enkele behaalde resultaten.
Deel contactgegevens zoals e-mail of een website.

### Blog

Een manier om jouw profiel te onderscheiden van alle anderen op LinkedIn is door unieke content toe te voegen, bijvoorbeeld in de vorm van blogs. In blogs kun je jouw kennis van bepaalde zaken aan het licht laten komen of de blogfunctie gebruiken als een soort portfolio. Hierbij kun je denken aan eerdere opdrachten die je hebt gedaan of ervaringen die je tijdens eerdere werkzaamheden heb opgedaan. Recruiters kunnen op deze manier al een beetje inzicht krijgen in het werk dat je hebt gedaan. En zodra je een blog geplaatst hebt, publiceer deze dan ook als statusupdate op je tijdlijn zodat je hele netwerk op de hoogte is.

## Netwerk

### Connectieverzoeken

Een groot netwerk is een belangrijk – misschien wel hét belangrijkste – middel om op te vallen. Het is daarom heel verleidelijk om heel veel mensen een connectieverzoek te sturen, maar daarbij is het wel belangrijk dat je er wat tijd en moeite in steekt. Het standaardbericht “I’d like to add you to my professional network on LinkedIn” getuigt van enige luiheid en staat niet heel professioneel. Neem eventjes de moeite om een kort berichtje te typen en de uitnodiging is direct een stuk persoonlijker.  

Wanneer je al een tijdje actief bent op LinkedIn is het goed mogelijk dat je het overzicht een beetje kwijt bent van wie je inmiddels al een uitnodiging hebt gestuurd. Gelukkig heeft LinkedIn daarvoor een oplossing en kun je zien aan wie je al een connectieverzoek hebt gestuurd.

### Eigen initiatief

Om je netwerk te vergroten is het belangrijk dat je eigen initiatief neemt. Een netwerk van meer dan 500 connecties komt namelijk niet zomaar aanwaaien. Like berichten en statusupdates van connecties, deel zelf een interessant artikel, wordt lid van groepen en lever in deze groepen relevante bijdragen. Wees ook niet verlegen om iemand een connectieverzoek te sturen, maar zorg dan wel dat je wat aandacht besteed aan het berichtje met de tips van hierboven. Al deze handelingen hebben tot gevolg dat je zichtbaar actief bent op LinkedIn, waardoor je je netwerk vergroot.

## Recruiters

Recruiters zoeken via LinkedIn naar geschikte kandidaten voor hun openstaande vacatures. Maar om in de zoekresultaten van recruiters voor te komen zul je zelf wel een instellingen moeten wijzigen. Standaard heeft LinkedIn uitgeschakeld dat jouw profiel verschijnt in de zoekresultaten van recruiters. Je kunt deze optie aanzetten onder Ik > Instellingen en privacy > Privacy > Werk zoeken. Mocht je al een baan hebben en toch in de zoekresultaten van recruiters voor willen komen, geen paniek: LinkedIn probeert jouw profiel zo goed mogelijk uit de zoekresultaten van je huidige werkgever te houden.
