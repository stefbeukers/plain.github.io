---
title: Met Twitter de nieuwe premier van Nederland worden 
---

Bij een masteropleiding hoort uiteraard ook een afsluitende thesis. Momenteel bevind ik mij in de oriënterende fase van het onderzoek. Uiteindelijk zal het eindresultaat ongeveer 10.000 woorden omvatten, maar zover ben ik nog lang niet. Het onderwerp staat inmiddels vast, de rest moet nog komen.  

Aanleiding voor mijn thesis is de steeds belangrijkere rol die sociale media in onze samenleving innemen. Mensen consumeren nieuws via sociale media, en beschouwen dit ook steeds vaker als de waarheid. [Neem het voorbeeld van BuzzFeed](https://www.buzzfeednews.com/article/craigsilverman/viral-fake-election-news-outperformed-real-news-on-facebook target="_blank"), dat aantoonde dat in de periode voor de Amerikaanse verkiezingen meer nep dan echt nieuws werd getoond op Facebook. De nep-nieuwsberichten werden vaker gedeeld en geliked dan de echte nieuwsberichten op het sociale medium.  

Sociale media zijn tegenwoordig voor politici belangrijkere kanalen in campagnetijd. Met de Tweede Kamerverkiezingen van maart 2017 in het vooruitzicht, had de timing van mijn masterthesis niet beter kunnen zijn. Hoe gebruiken Nederlandse politici Twitter in de aanloop naar de verkiezingen en welk resultaat heeft dit voor hen? Is het zo dat politici die actief gebruik maken van Twitter en veel interactie vertonen met burgers, meer voorkeursstemmen ontvangen bij de verkiezingen komend voorjaar?  

Op deze vragen ga ik de komende maanden antwoorden proberen te vinden, door grote hoeveelheden data te analyseren en de uitkomsten hiervan te verbinden met de verkiezingsuitslagen in maart.

> I Wanted to Predict Elections with Twitter and all I got was this Lousy Paper

Een Spanjaard – Daniel Gayo-Avello – heeft in 2012 een poging gedaan om de verkiezingen te voorspellen aan de hand van Twitter. Aan de titel van zijn onderzoek valt af te leiden dat het het niet gelukt is, maar de komende maanden ga ik de uitdaging aan!
