---
title: Cuba in drie weken
---

De vorige blogpost startte ik met: “Zonder al teveel op een reisblog te gaan lijken, wil ik toch graag mijn ervaringen van drie weken Bali delen.“ En hoe graag ik er ook voor wil waken om hier geen reisblog te creëren, wil ik toch graag mijn ervaringen van drie weken Cuba delen.

## Amsterdam - Havana
Feitelijk gezien was het geen verjaardagscadeau, maar als je op je verjaardag naar Cuba vliegt voelt het toch een beetje zo. Halverwege de vlucht werd ons door KLM een glas champagne aangeboden en zo startte onze reis zeer prettig.

Aangekomen op het vliegveld was de eerste missie het wisselen van geld. Het advies is om voldoende cash in euro's mee te nemen aangezien je vooraf in Nederland geen geld kunt wisselen en geld opnemen in Cuba niet altijd even makkelijk is. Daarnaast kent Cuba twee valuta's, eentje voor toeristen en eentje voor de locals. 

## Havana - 3 nachten
De eerste avond hebben we een klein stukje gelopen door Havana, maar de vliegreis en het tijdsverschil hadden de nodige impact waardoor we vroeg op één oor lagen.

We hebben de hele vakantie - op Varadero na - in zogenaamde casa particulars geslapen. Dit zijn een soort bed & breakfasts waarbij je eigenlijk bij Cubanen thuis slaapt, met een klein beetje extra luxe. Zo bieden alle casas een prima ontbijt, is er airco aanwezig en een douche met warm & koud water. 

De eerste ochtend was het nog even wennen, maar je voelt je al snel thuis in een casa. Een ontbijt bestaat eigenlijk altijd uit vers fruit (een mix van bananen, papaya, ananas, watermeloen en guave), brood, jam, honing, koffie en een versgeperst sapje.

De eerste volle dag hebben we een wandeling gemaakt uit de Lonely Planet die we mee hadden. Deze route liep onder meer langs Parque Central - waar de grote en dure staatshotels staan - en het Capitool. 

De tweede dag hebben we besteed aan het Museo de la Revolution, waar je de revolutie onder leiding van Che Guevara en de broers Castro ziet. Ook zijn we over de bekende boulevard - de Malecon - gelopen, die gekenmerkt wordt door de grote kleurrijke Amerikaanse auto's. Het eind van de middag hebben we doorgebracht op Plaza de Armas, wat in een drukke stad een best fijn en rustig pleintje is met veel groen. 

## Viñales - 3 nachten
Viñales is het tegenovergestelde van Havana. Havana is een drukke wereldstad met veel hoogbouw terwijl Viñales een rustige stad met kleine huisjes midden in de natuur is. 

Het vinden van een casa particular is geen probleem in Viñales. Praktisch alle Cubanen in het centrum hebben hun woning ter beschikking gesteld voor toeristen, waardoor de keuze reuze is. De eerste dag hebben wij een wandeling gemaakt door een stukje van de vallei waar je heerlijk rustig door de takbaksvelden kunt wandelen. 

De eerste dag in Viñales zijn wij te paard over de tabaks- en koffieplantages gegaan en hebben wij uiteraard ook wat sigaren gerookt en gekocht voor het thuisfront. Qua horeca zijn Tres Jotas (3J) en El Bily absoluut aanraders.

Naast de nodige excursies kun je ook op eigen houtje de omgeving verkennen. Bij de overbuurman - ook een casa particular - konden wij twee mountainbikes huren voor een paar euro per dag. Op een kilometer of 4 van het centrum ligt de Mural de la Prehistorica, wat een metershoge muurschildering over de evolutie van de mens is. 

Daarna zijn we richting Los Jazmines gefietst waar een mooi uitkijkpunt gepaard gaat met een hotel met zwembad. Een pittige klim, maar leuk om wat van de omgeving te zien zonder gebonden te zijn aan een gids of excursie. 

## Cienfuegos - 3 nachten
Hier hebben we de meeste casas bekeken, om tot een overnachting te komen. Aanvankelijk hadden we een adres meegekregen in Viñales, maar op dit adres bleek geen casa te zijn. Wel wist de bewoonster een casa iets verderop maar daar was niemand thuis. Nog iets verderop was nog wel een casa maar daar was geen plek. Maar de eigenaresse van de volle casa wist nog wel een ander adresje, maar dat was nogal klein en donker. Uiteindelijk zijn wij terecht gekomen bij een hostel / casa van een arts, die ook genoemd stond in onze Lonely Planet. Een mooi en ruim hostel met dakterras en een goede keuken. En een prima Engels sprekende eigenaar, wat ook wel even fijn was.

Op de eerste volle dag in Cienfuegos hebben we het oude centrum bezocht en zijn we langs de boulevard naar Punta Gorda gelopen. Dit is een uitkijkpunt met een parkje aan het einde van de stad. Voor een paar euro krijg je toegang tot een zeer mooi pand (incl. dakterras) en een drankje naar keuze (ook cocktails, want die zijn er net zo duur als frisdrank). Op de terugweg hebben we de aan het water de lokale traditie gegeten, Ropa Vieja (vertaald: ‘oude vodden’).

De ochtend van onze tweede dag in Cienfuegos hebben we doorgebracht in de lokale bank. Aangezien we nog wel euro’s hadden maar we ook enige reserve wilden behouden, hebben we wat extra’s opgenomen. Pinnen is ons eigenlijk maar 1 keer gelukt (in Trinidad), maar geld opnemen in de bank ging prima. Daarna zijn we per taxi naar Playa Rancho Luna gegaan, waar we even lekker konden ontspannen.

## Trinidad - 4 nachten
Trinidad is een mooie Frans-koloniale stad, dicht bij de kust. De kleurrijke huisjes bieden de mogelijkheid om je Instagram goed te vullen. Tijdens een wandeling door de stad hebben we de enige regenbui van onze vakantie gehad. Al met al was het een paar minuten aan regen, maar zo snel als de regen kwam verdween deze ook weer. En qua temperatuur nam het nauwelijks iets af. ‘s Avonds hebben we bij Taberna La Botija gegeten, waar live muziek, lekkere tapas en goeie cocktails aanwezig waren. Absoluut een aanrader, mocht je in Trinidad zijn. 

Zoals gezegd ligt Trinidad dicht bij de zee en op onze tweede dag hebben wij - wederom via onze casa - fietsen gehuurd. Op twee prima mountainbikes zijn wij in een klein uurtje naar Playa Ancon gereden, maar daar was eigenlijk niks of niemand. Daar werd op dat moment een groot hotel gebouwd, waardoor er vooral bouwvakkers aanwezig waren. Een klein stukje terug vonden we alsnog een fijn stukje strand, waar we een Nederlands-sprekende Cubaan tegen kwamen. Hij bleek een vrouw en kind in Drachten te hebben en verbleef 6 maanden per jaar in Cuba en 6 maanden in Drachten. Hij was de eerste - en enige - Cubaan waarmee we Nederlands hebben kunnen spreken. 

Bij het toerisme-bureau in Trinidad hebben we een excursie geboekt naar Toppes de Collantes, een groot natuurgebied met de hoogste waterval van Cuba. Onder leiding van Yuri - onze gids - hebben we een mooie maar pittige wandeling gemaakt naar deze waterval. Onderweg wist Yuri zeer veel te vertellen over de flora & fauna van het gebied en hebben we 250 verticale meters moeten overwinnen om bij de waterval te komen. En als je daar dan toch bent, moet je wel even het ijskoude water in. De excursie is zeker een aanrader en mocht je keuze hebben, vraag dan naar Yuri!

## Santa Clara - 1 nacht
Na wat regelwerk in Trinidad - we zouden een taxi delen met anderen, maar die gingen niet meer mee en dus was er wat gedoe rondom de kosten - waren we op weg naar Santa Clara. De auto moest even stilstaan aan de voet van de berg en de airco moest uit, anders zouden we niet boven komen. Zie het maar als een ervaring en na twee keer kijk je hier niet meer van op. 

Santa Clara is dé stad van Che Guevara. Hier boekte hij zijn grootste overwinning op dictator Batista en is hij uiteindelijk ook begraven. Eigenlijk draait de hele stad op de - van origine - Argentijnse revolutionair. Uiteindelijk was één nacht voldoende, aangezien de stad verder weinig te bieden heeft. Santa Clara was vooral handig om de afstand tussen Trinidad en Varadero een beetje te verdelen.

## Varadero - 3 nachten
De weg naar Varadero was wederom een belevenis. Niet zozeer vanwege de route, maar vanwege onze taxi en de chauffeur ervan. Met vijf personen in een kleine Lada, die de gehele rit niet harder dan 70 km/u heeft gereden. Toen we in de buurt kwamen van de grote hotels in Varadero nam onze chauffeur een kruip-door-sluip-door route om zo - bleek later - de controlepunten te omzeilen aangezien hij geen taxi-vergunning had. 

Ons all-inclusive hotel - Sol Palmeras - was na twee weken reizen een heerlijk verblijf. Helder blauwe zee, wit strand en wilde pelikanen die vis probeerden te vangen. Aangezien je twee weken lang voor iedere maaltijd aan het zoeken bent waar je die gaat halen, is het dan even heel fijn om gewoon te weten waar de verschillende restaurants van het hotel zijn en je er zo in- en uit kunt lopen. 

Bij aankomst was ons huisje al gereed, waardoor we om 13.00 uur al in konden checken. Bij vertrek hebben we om 17.00 uur een taxi richting Havana gepakt, waardoor we onze tijd in het hotel maximaal hebben kunnen benutten. 

Ten opzichte van de rest van Cuba is het behoorlijk fors geprijsd. Mocht je je budget een beetje willen sparen en toch de fijne stranden van Varadero willen ervaren, neem dan een casa particular in het centrum!

In Havana hebben we bij een klein tapaszaakje gegeten en later hebben we nog even wat flessen rum voor thuis ingeslagen. Want je kunt uiteraard niet zonder rum en sigaren thuiskomen uit Cuba!

## Havana - 1 nacht
Rond 15.00 uur zou onze taxi richting het vliegveld er zijn, dus we hadden nog een halve dag om Havana nog iets beter te leren kennen. Het leek een soort open-museum-dag, want de meeste musea waren vrij toegankelijk en hier was veel animo voor. Zo ontdek je toch nog nieuwe kanten van Havana aan het eind van de reis. 

## Havana - Amsterdam
Op het vliegveld - zonder water om een toilet door te spoelen of je handen te wassen - nog even de laatste lokale valuta opgemaakt aan een fles rum. En toen kwam ook aan deze reis een eind. 

Cuba is een zeer mooi land met ontzettend vriendelijke mensen. Vooraf was ik enigszins huiverig om met zoveel cash die kant op te gaan, maar ik moet zeggen dat ik mij op geen enkel moment onveilig heb gevoeld. Kleine tip voor als je binnenkort gaat: zorg dat je een beetje Spaans spreekt, aangezien - zeker buiten Havana - het Engels van de mensen minimaal is!
